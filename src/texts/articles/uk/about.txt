Мене звати Надія Харт. Я художник-графік, працюю у техніках inkart, lineart та гризайлі. 
Своє художнє вираження я знайшла у ахроматичних кольорах, які нагадують мені дощ, місячне сяйво і теплий густий туман.
Мій тато українець, а мати бурятка. Я народилась та виросла в Києві. Живу і працюю також тут. Закохана у своє місто, яке вражає своєю історією та культурним спадком.
Мої роботи розкривають теми світлої печалі, ностальгії, естетики повсякденності. Мене надихає поетичний сум, який підштовхує до внутрішнього монологу, але не доводить до трагічності. Багато таких розмірковувань я часто черпаю у естетичних поглядах східних країн. Так, у японській культурі є поняття «моно-но аваре», що означає «сумна чарівність речей», та слово «нацукассіі», що виражає щасливу та солодку ностальгію, коли вас наповнює ніжність від приємних спогадів. Я знаходжу ці настрої  цікавим приводом для діалогу з глядачем, який втомлений від рефлексій на проблеми сучасного світу, і прагне ментального та візуального відпочинку.
Окрім цього, мене також хвилюють питання екології планети, збереження довкілля та благодійності. Екологічність – один з принципів моєї діяльності. Ця позиція впливає на певний вибір матеріалів, їх свідоме використання та утилізацію. 
Захист довкілля – ще одна тема, яку я піднімаю у своїй творчості. 
Якщо ви дочитали до цього моменту, мій поважний гість, прошу, перед тим як перейти до розділу з моїми роботами, уявити, що ви сидите наодинці біля вікна у вашій улюбленій кав’ярні, насолоджуєтесь тихим і теплим вечором, і спостерігаєте за мінливим життям вулиці і прохожих людей.
